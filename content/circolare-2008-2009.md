+++
draft = false
title = "Circolare 2008-2009"
date = 2008-09-01T11:39:09.000Z
updated = "2016-10-20T13:25:20"

[taxonomies]
edizioni = ["2008-2009"]

[extra]
override_updated = "2016-10-20T13:25:20"
+++
<div style="text-align: right;">

</div>

<div style="text-align: center;">

Ministero dell' Istruzione,

</div>

<div style="text-align: center;">

dell'Università e della Ricerca

</div>

# Dipartimento per l’Istruzione

<div style="text-align: center;">

**_Direzione generale per gli Ordinamenti Scolastici - Uff.II_**

</div>

Prot. n. 9647

Roma, 12 settembre 2008

Ai Direttori

degli Uffici Scolastici Regionali

LORO SEDI

Ai Dirigenti scolastici

degli Istituti secondari superiori statali

LORO SEDI

Ai Dirigenti scolastici

degli Istituti secondari superiori paritari

LORO SEDI

e, p.c. Alle Segreterie Tecniche degli Ispettori

LORO SEDI

Oggetto: **Olimpiadi di Informatica nazionali ed internazionali - Edizione 2008-2009**

In attuazione del Protocollo di intesa stipulato il 14 febbraio 2003 tra Ministero dell’Istruzione, dell’Università e della Ricerca ed AICA (Associazione Italiana per l'Informatica ed il Calcolo Automatico), anche quest'anno, e per la decima volta, viene promossa la partecipazione alle Olimpiadi Italiane di Informatica (OII) degli studenti che frequentano le scuole secondarie di II grado.

L’evento assume particolare significato in quanto costituisce occasione per far emergere e valorizzare le "eccellenze" esistenti nella scuola italiana, con positiva ricaduta sull’intero sistema educativo. A maggior ragione, se si considera che le discipline scientifiche hanno un valore strategico sia per lo sviluppo della ricerca scientifica e tecnologica sia per la formazione culturale e professionale dei giovani. Inoltre, attraverso iniziative come le Olimpiadi si creano le precondizioni per prepararli al lavoro e agli ulteriori livelli di studio e ricerca.

Si auspica pertanto che anche quest'anno, dopo le costanti e brillanti affermazioni delle precedenti edizioni, l'Italia possa partecipare alle Olimpiadi di Informatica con i suoi migliori studenti e gli stessi docenti ne traggano elementi per migliorare le tecniche di insegnamento dell’informatica. A livello territoriale verranno promosse e incrementate attività di formazione tese a migliorare la preparazione dei ragazzi in vista delle selezioni regionali e nazionali.

La partecipazione è aperta a tutte le scuole medie superiori - statali e paritarie - che ritengono di avere studenti con interesse per l'informatica e con elevate capacità, soprattutto riguardo gli aspetti logici, algoritmici e speculativi di tale disciplina. Al fine di agevolare la scelta delle singole istituzioni scolastiche, si forniscono le modalità di partecipazione all'iniziativa e le relative fasi del processo di selezione.

**1. Condizioni per la partecipazione**

Per partecipare lo studente deve essere:

• iscritto ad una delle prime quattro classi della scuola superiore;

• nato dopo il 30 giugno 1990;

• disponibile, qualora superi le prime prove di selezione, a frequentare i corsi di formazione che si terranno prima della competizione internazionale;

• disponibile, qualora superi l'ultima selezione, a recarsi anche all’estero con gli accompagnatori designati nel periodo della gara internazionale.

**2. Modalità di partecipazione**

• Le scuole che intendono aderire devono iscriversi registrando i propri dati direttamente sul web. Il link di accesso al sistema di registrazione è raggiungibile dal sito ufficiale della manifestazione:

[www.olimpiadi-informatica.it](http://www.olimpiadi-informatica.it/)

• Le scuole, all’atto dell’iscrizione, devono indicare un referente, cioè la persona con cui l’organizzazione olimpica si terrà in contatto per tutte le informazioni e le comunicazioni necessarie. I rapporti si terranno prevalentemente via e-mail.

• L'adesione comporta il pagamento di una quota di partecipazione pari a € 50,00 (senza detrarre le spese postali) da inviare tramite versamento sul c/c postale N° 15979214 intestato all'Istituto Tecnico Commerciale Enrico Tosi di Busto Arsizio precisando il nome e la località della scuola.

• Le adesioni devono pervenire non oltre il **15 novembre 2008**.

**3. Fasi del processo di selezione**

• Selezione scolastica (dicembre 2008): le singole scuole opereranno una prima selezione con test preparati a livello nazionale dall’Unità operativa tecnico-didattica del Comitato Olimpico che li farà pervenire, unitamente alle modalità di correzione, alla persona indicata dalla scuola come referente. Il test misura sia la capacità di individuare gli algoritmi risolutivi di problemi logici sia la conoscenza dei linguaggi Pascal oppure C/C++ (linguaggi ufficialmente consentiti in questa competizione internazionale). Per orientare i ragazzi ad affrontare i test, sono disponibili una guida ed una serie di esempi che si possono liberamente scaricare dal sito.

• Selezione territoriale (aprile 2009): gli studenti selezionati verranno sottoposti a un secondo test a livello territoriale, con prove che richiederanno la soluzione di problemi al computer. La selezione porterà all'individuazione di circa 80 studenti da ammettere alla fase successiva.

• Olimpiadi Italiane di Informatica: gli studenti selezionati a livello territoriale saranno chiamati a sostenere la gara nazionale con problemi di difficoltà simile a quelli delle gare internazionali. La gara, che si svolgerà a Verona, designerà i vincitori della Olimpiade Italiana e selezionerà altresì i Probabili Olimpici (PO). Le sole spese di viaggio saranno a carico delle singole scuole.

• Corsi di formazione ed ulteriori selezioni: i PO saranno chiamati a seguire corsi di preparazione a carattere residenziale e telematico tenuti da docenti universitari. Al termine si effettuerà un’ulteriore selezione che porterà alla costituzione della Squadra olimpica internazionale (4 titolari e 2 riserve). Le spese di viaggio e soggiorno saranno a carico dell’organizzazione.

Si segnala inoltre che:

• le prossime edizioni delle Olimpiadi Internazionali si terranno in Bulgaria, Canada, Thailandia e, nel 2012, in Italia.

• AICA assegnerà alcuni premi agli studenti che parteciperanno alla manifestazione internazionale ed a chi conseguirà risultati di rilievo.

Eventuali chiarimenti potranno essere richiesti scrivendo direttamente all'indirizzo [olimpiadi@unina.it](mailto:olimpiadi@unina.it?subject=Chiarimenti%20iscrizione%20IOI2009) o accedendo al sito [www.olimpiadi-informatica.it](http://www.olimpiadi-informatica.it/) dove sono disponibili i link ai siti delle Olimpiadi Internazionali, un'ampia raccolta delle prove assegnate gli anni scorsi, alcuni esercizi svolti, il syllabus ed una bibliografia per la preparazione alle gare.

Nel sottolineare l'importanza dell'iniziativa, si ringrazia per la collaborazione.

**IL DIRETTORE GENERALE**

**Mario G. Dutto**
