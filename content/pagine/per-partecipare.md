+++
draft = false
title = "Per partecipare"
date = "2015-06-30T00:00:00"
updated = "2016-10-03T10:42:00"

[extra]
override_updated = "2016-10-03T10:42:00"
+++
La partecipazione è aperta a tutte le scuole medie superiori - statali e paritarie - che ritengono di avere studenti con interesse per l'informatica e con elevate capacità, soprattutto riguardo gli aspetti logici, algoritmici e speculativi di tale disciplina. Al fine di agevolare la scelta delle singole istituzioni scolastiche, di seguito si forniscono le modalità di partecipazione all'iniziativa e le relative fasi del processo di selezione e formazione.

1. **Condizioni per la partecipazione**

Per partecipare lo studente deve essere:

- iscritto ad una delle prime quattro classi della scuola superiore;
- di età inferiore ai 20 anni al 1 luglio dell'anno in cui si terrà la manifestazione internazionale;
- disponibile, qualora superi le prime prove di selezione, a frequentare i corsi di formazione che si terranno prima della competizione internazionale;
- disponibile, qualora superi l'ultima selezione, a recarsi anche all'estero con gli accompagnatori designati nel periodo della gara internazionale.

1. **Modalità di partecipazione**

- Le scuole che intendono aderire devono iscriversi gratuitamente registrando i propri dati direttamente sul web. <br/>Il link di accesso al sistema di registrazione è raggiungibile dal sito ufficiale della manifestazione:

[www.olimpiadi-informatica.it](http://www.olimpiadi-informatica.it)

- Le scuole, all’atto dell’iscrizione, devono indicare un referente, cioè la persona con cui l’organizzazione olimpica si terrà in contatto per tutte le informazioni e le comunicazioni necessarie. I rapporti si terranno prevalentemente via e-mail.
- Ogni anno è prevista una scadenza (orientativamente a novembre) oltre la quale le richieste di adesione non possono più essere prese in considerazione.

1. **Fasi del processo di selezione e formazione**

- Selezione scolastica: le singole scuole operano una prima selezione con test
  preparati a livello nazionale dall'organizzazione che li fa pervenire,
  unitamente alle modalità di correzione, alla persona indicata dalla scuola
  come referente. I test misurano sia la capacità di individuare gli algoritmi
  risolutivi di problemi logici sia la conoscenza dei linguaggi Pascal oppure
  C/C++ (linguaggi ufficialmente consentiti in questa competizione
  internazionale). Per orientare i ragazzi ad affrontare i test, sono
  disponibili una guida ed una serie di esempi che si possono liberamente
  scaricare dal sito.
- Selezione territoriale: gli studenti selezionati vengono sottoposti a un
  secondo test a livello territoriale, con prove che richiedono la soluzione di
  problemi al computer. La selezione porta all'individuazione di circa 80/90
  studenti da ammettere alla fase successiva.
- Olimpiadi Italiane di Informatica: gli studenti selezionati a livello
  territoriale sono chiamati a sostenere la gara nazionale con problemi di
  difficoltà simile a quelli delle gare internazionali. La gara, che si
  svolgerà ogni anno in una diversa regione italiana, designa i vincitori della
  Olimpiade Italiana e seleziona altresì i Probabili Olimpici (PO). Le sole
  spese di viaggio sono a carico delle singole scuole.
- Corsi di formazione ed ulteriori selezioni: i PO sono chiamati a seguire
  corsi di preparazione a carattere residenziale e telematico tenuti da docenti
  universitari. Al termine si effettua un'ulteriore selezione che porta alla
  costituzione della Squadra olimpica internazionale (4 titolari e 2 riserve).
  Le spese di viaggio e soggiorno sono a carico dell'organizzazione.
